# Απαντήσεις σε συχνές απορίες
* Σε περίπτωση γενικής απορίας για την διαδικασία των παραδοτέων (και μόνο στη περίπτωση που αυτή δεν έχει απαντηθεί είτε παρακάτω, είτε στην εκφώνηση, είτε σε κάποιο παλιότερο closed issue) παρακαλείστε να δημιουργείτε ένα νέο issue σε αυτό το αποθετήριο στο οποίο θα σας απαντήσουμε.
* Αν έχετε απορία για μια συγκεκριμένη εργασία τότε θα πρέπει να δημιουργήσετε issue ή να γράψετε σε ένα που ήδη υπάρχει στο αντίστοιχο αποθετήριο της εργασίας.
* Υπάρχουν δύο διακριτά αποθετήρια τα οποία θα πρέπει να αντιγράψετε (fork) στον λογαριασμό σας: 1) το αποθετήριο του μαθήματος όπου στέλνετε τα παραδοτέα-αναφορές, και (σε ορισμένα μαθήματα) 2) το αποθετήριο με τον κώδικα του έργου ανάπτυξης. Ειδικά για το πρώτο θα πρέπει να ακολουθήσετε τις γενικές οδηγίες για την δημιουργία κλαδιών και αποστολή αιτημάτων ενσωμάτωσης στο κεντρικό, ενώ για το δεύτερο οι οδηγίες χρήσης είναι ανάλογα με το έργο ανάπτυξης που διαλέξατε.
* Όσο πιο ενεργή (και ουσιαστική) είναι η συμμετοχή σας στα αντίστοιχα αποθετήρια του μαθήματος και της εργασίας τόσο καλύτερος ο βαθμός της τελικής εργασίας. Δεν γίνονται δεκτές αλλαγές για λογαριασμό άλλου. Αν σας ενδιαφέρει μια ομαδική εργασία τότε μπορείτε να διαλέξετε μια από τις (πιο δύσκολες) εργασίες που έχουν αποστολή αιτήματος ενσωμάτωσης για το αποθετήριο του κώδικα της εργασίας.
* Εργασίες που αποστέλλονται με διαφορετικό τρόπο (π.χ. ως επισυναπτόμενα σε email) ή δεν περιέχουν τα στοιχεία που περιγράφονται αντίστοιχα στα παραδοτέα και στην εκφώνηση της εργασίας βαθμολογούνται αρνητικά ή δεν λαμβάνονται καθόλου υπόψιν στον υπολογισμό του τελικού βαθμού. 
* Το κάθε μέλος είναι υπεύθυνο για την σωστή καταγραφή των στοιχείων του (όνομα, φωτογραφία, AM, email, παραδοτέα).
* Ολα τα παραδοτέα θα πρέπει να παρουσιάζονται τακτικά (τουλάχιστον δύο φορές τον μήνα) στο εργαστήριο ή ηλεκτρονικά στον βοηθό του μαθήματος, γιατί διαφορετικά μπορεί να πάρουν λάθος κατευθυνση. 
* *Δεν προβλέπεται παράταση για κανένα παραδοτέο. Αν κάποιος/α δεν ενημερώσει την σελίδα του/της ή δεν μπορεί να βρεθεί σε κάποια ημερομηνία, τότε μπορεί να έρθει στην αμέσως προηγούμενη ημερομηνία.*
* Οι εργασίες της επαναληπτικής εξεταστικής παραδίδονται σύμφωνα με τις οδηγίες χρονιάς (αν έχουν αλλάξει θα τις βρείτε στο ιστορικό του αρχείου readme) με προθεσμία την ημέρα της γραπτής εξέτασης, αλλά αν δεν έχουν ενδιάμεσα παραδοτέα κατά την κανονική περίοδο του μαθήματος βαθμολογούνται με άριστα το πέντε, εκτός και αν έχει γίνει πολύ σημαντική δουλειά πέρα από τα ζητούμενα, έτσι ώστε να μπορεί να δικαιολογηθεί ο πρόσθετος χρόνος εκπόνησης. Για πλήρη βαθμολόγηση της εργασίας θα πρέπει να ακολουθήσετε την διαδικασία των παραδοτέων από την αρχή μόνο στο αντίστοιχο εξάμηνο.
* Οι επί πτυχίω φοιτητές καθώς και όσοι χρωστάνε το μάθημα από προηγούμενη χρονιά εξετάζονται με τον ίδιο ακριβώς τρόπο που προβλέπεται σύμφωνα με τις οδηγίες του μαθήματος της τρέχουσας χρονιάς, επομένως παλιότερες εργασίες ή/και οδηγίες δεν ισχύουν.
* Αν ο βαθμός της εργασίας είναι κάτω από την βάση, τότε η εργασία θα πρέπει να βελτιωθεί ή να ξαναγίνει έτσι ώστε να προσμετρηθεί στον βαθμό της γραπτής εξέτασης.
* Σε όλες τις περιπτώσεις η γραπτή εξέταση και η τελική αναφορά της εργασίας είναι υποχρεωτικά για να βγει βαθμός πάνω από την βάση. 
* Αν χρωστάτε περισσότερα από ένα μαθήματα τότε δεν μπορείτε να διαλέξετε το ίδιο θέμα εργασίας. 
* Μπορείτε να παραδώσετε το ίδιο θέμα εργασίας σε διαφορετικά μαθήματα μόνο αν τα παραδοτέα είναι συμπληρωματικά και όχι ίδια. Αυτό συνήθως μπορεί να γίνει μόνο με τα παραδοτέα που είναι για βαθμό 8+ οπότε είναι και δυσκολότερα, οπότε αν δεν έχετε χρόνο-δεξιότητες σας συμφέρει να παραδώσετε δύο διαφορετικές εργασίες και ας μην είναι ολοκληρωμένες. 
* Η εργασία έχει υποχρεωτικά ενδιάμεσα παραδοτέα (πρωτότυπο και τελικό σύστημα) με επιμέρους βαθμό. Μόνο η τελική αναφορά μπορεί να παραδοθεί στην επαναληπτική εξεταστική με μειωμένο βαθμό. 
* Μικρές αλλαγές στο θέμα της εργασίας στην διάρκεια του εξαμήνου για την αντιμετώπιση τεκμηριωμένων και αναπάντεχων αντικειμενικών προβλημάτων βαθμολογούνται θετικά. Μεγάλες ατεκμηρίωτες αλλαγές για αδικαιολόγητους προσωπικούς λόγους βαθμολογούνται αρνητικά. 
* Για την πληρέστερη αξιολόγηση των παραδοτέων θα πρέπει να υπάρχουν στις αναφορές τα παρακάτω στοιχεία: 1) λινκ σε εκτελέσιμο ντέμο σε web page ή ντέμο κατά την παρουσίαση από προσωπικό υπολογιστή και βίντεο, 2) ενδεικτικές οθόνες, και 3) αναφορά σε αρχικό κώδικα ή τεκμηρίωση (π.χ., άρθρο, βίντεο) από το οποίο πήρατε στοιχεία. Όσοι δεν τα έχουν όλα αυτά στις αναφορές τότε ο βαθμός θα είναι πολύ μικρός γιατί δεν μπορούμε να αξιολογήσουμε την πρόοδο και την συνεισφορά.
* Η εγκατάσταση εργαλείων προγραμματισμού θα πρέπει να γίνεται σε καθαρό λειτουργικό σύστημα, χωρίς άλλα προγράμματα. Υπάρχουν δύο λύσεις για αυτόν τον σκοπό: virtual machine σε ένα ισχυρό ΗΥ ή καλύτερα θα πρέπει να γίνεται σε εξωτερικό δίσκο, π.χ., ένα usb3 32GB+ είναι αρκετό για το σύστημα linux, κοστίζει λιγότερο από 30 ευρώ και μπορεί να τρέξει είτε σε προσωπικό ΗΥ είτε σε κάποιον υπολογιστή του πανεπιστημίου για ντέμο. Κάποια από τα ζητούμενα σε κάποιες από τις εργασίες μπορούν να γίνουν ακόμη και από φορητή συσκευή, αλλά δύσκολα θα φτάσουν σε βαθμό πάνω από 5 γιατί τα επόμενα ζητούμενα είναι πιο δύσκολα και απαιτούν επιτραπέζιο ΗΥ.
* Η επίβλεψη των εργασίων γίνεται τόσο από τον διδάσκοντα όσο και από τους βοηθούς του μαθήματος, μόνο κατά την περίοδο των μαθημάτων. Τα σχόλια βελτίωσης για μια εργασία μπορούν να γίνουν με εμπιστοσύνη μόνο πάνω σε ένα λειτουργικό ντέμο και ποτέ πάνω σε μια ιδέα. Εργασίες που εμφανίζονται ξαφνικά στην τελική προθεσμία σπάνια θα έχουν βαθμό πάνω από πέντε γιατί δεν έχουν τον χρόνο να βελτιωθούν μέσα από σχολιασμό και διάλογο που είναι το ζητούμενο σε κάθε μορφή εκπαίδευσης.
* Ο τελικός βαθμος βγαίνει με συνδυασμό των επιμέρους βαθμών εργασίας, εξέταση, μπόνους, κτλ και δεν ανακοινώνεται χωριστά καθώς στο γραπτό εξετάζεται και η εργασία, οπότε μπορεί ο βαθμός της τελευταίας να αλλάξει ανάλογα.
* Στις περισσότερες περιπτώσεις (99%) που ο τελικός σας βαθμός είναι πολύ μικρός και κάτω από την βάση ακόμη και αν γράψατε πολύ καλά στην εξέταση, τότε αυτό σημαίνει ότι δεν έχετε παραδώσει ή δεν έχετε πάρει βαθμό πάνω από την βάση στην εργασία.
* Αν ο τελικός βαθμός δεν είναι αυτός που περιμένατε μπορείτε να ζητήσετε αναβαθμολόγηση. Αν όμως ο έλεγχος του γραπτού-εργασίας οδηγήσει σε διαφορετικό βαθμό τότε θα πρέπει να ενημερώσουμε αντίστοιχα το βαθμολόγιο ακόμη και αν αυτός είναι ένας μικρότερος βαθμός από τον τωρινό. Ιστορικά τα λάθη που κάνει η ομάδα είναι κάτω από 1%, οπότε στις περισσότερες περιπτώσεις η αναβαθμολόγηση έχει αρνητική κατεύθυνση.
* Η παράδοση των εργασιών γίνεται μόνο στο github, τα επισυναπτόμενα σε email διαγράφονται χωρίς να διαβαστούν, όπως και τα ερωτήματα σε email που έχουν ήδη απαντηθεί εδώ.

[Μανιφέστο για την διδακτική των μαθημάτων της ομάδας μας](https://courses-ionio.github.io/help/manifesto/)
